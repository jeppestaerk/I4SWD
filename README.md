# I4SWD-01 Software design
## Kvalifikationsbeskrivelse
Den studerende skal erhverve sig forståelse for designprincipper, mønstre og metoder, der ligger til grund for objektorienteret softwareudvikling - principper, som er fundamentale for udviklingen af vedligeholdelsesvenlig, skalérbar, testbar software.

Der er masser af principper, mønstre etc. der kan hjælpe softwareudvikleren i sit arbejde. Nogle er veletablerede, andre er omdiskuterede. Derfor handler faget om at introducere den terminologi, de redskaber og den kritiske sans, der er krævet for selvstændigt at erhverve sig viden om og forståelse for nye principper, metoder og mønstre.

Når kurset er færdigt forventes den studerende at kunne:
- Anvende UML som modellerings- og dokumentationsredskab.
- Gengive, kombinere og anvende grundlæggende principper for objektorienteret softwareudvikling.
- Gengive og anvende begrebet softwarearkitektur samt hertil relaterede designprincipper.
- Gengive, kombinere, anvende, analysere og sammenligne udvalgte designmønstre.
- Beskrive, sammenligne og anvende redskaber til fremstilling af parallelle programmer.
- Arbejde selvstændigt og tage ansvar for egen læring og faglige fokusering.
- Anvende mundtlig fremlæggelse til formidling af resultatet af egne undersøgelser.

## Indhold
- Objektorienterede design-principper: Basale principper og færdigheder indenfor objektorienteret software-udvikling og design.
- Design patterns: Introduktion til begrebet, forståelse for deres anvendelighed, forståelse for styrken i kombinationen af dem.
- GUI udvikling: Design patterns til udvikling af programmer med grafiske brugergrænseflader.
- Udvikling af parallelle programmer: Design patterns og redskaber til udvikling af parallelle programmer
- Software-arkitektur: Gennemgang af gængse software-arkitekturer og redskaber til at vælge og kombinere arkitekturer med baggrund i et givet problem.

Kilde: http://kursuskatalog.au.dk/da/course/67934
